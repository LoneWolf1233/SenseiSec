---
title: Κυνηγώντας τους Απατεώνες
date: 30-10-2025
category: Writeup
description: Σ01 Ε01
link: --
---


Καλώς ήρθατε στο πρώτο επεισόδιο του Κυνηγώντας τους Απατεώνες. Εδώ θα φέρνουμε στο φως κάθε σκουπίδι απατεώνα του διαδικτύου. Ας μην πλατιάζουμε όμως και ας περάσουμε στο ζουμί.


Μια απλή αναζήτηση στην ευρέως γνωστή πλατφόρμα βίντεο, Youtube, για "fortnite hacks" και ένα φίλτρο για τα πιο πρόσφατα βίντεο αρκεί για να ξετρυπώσουμε τον πρώτο μας "θύμα".

![Screenshot](/images/SCAM_HUNTER_S01_E01/1.jpg)

Δωρεάν fortnite cheats και hacks λέει. Δεν εντοπίζονται λέει. Ενδιαφέρον δεν νομίζετε; Πάνω από 1.200 προβολές σε σχετικά μικρό διάστημα κιόλας. 

Όταν πατήσουμε στο κανάλι βλέπουμε πως πρόκειται για μεγάλο κανάλι.
![Screenshot](/images/SCAM_HUNTER_S01_E01/2.jpg)

36.6Κ εγγραφές δεν τις λέτε και λίγες. Κάτι όμως μόνο και μόνο από το όνομα του καναλιού δεν πάει καλά. Αναφέρεται σε μουσική. Και πράγματι αν ψάξουμε πιο βαθιά στο κανάλι βλέπουμε μουσικά βίντεο. Αυτό αποδεικνύεται και από την παρακάτω φωτογραφία.

![Screenshot](/images/SCAM_HUNTER_S01_E01/3.jpg)

Ένα αθώο μουσικό κανάλι. Μέχρι που... 
![Screenshot](/images/SCAM_HUNTER_S01_E01/4.jpg)
έγινε η μεγάλη αλλαγή. Από τη μουσική και τα beats στα παιχνίδια και τα  cheats. Μάλιστα ανεβάζει και σε τακτά χρονικά διαστήματα. Ας πάμε στο βίντεο με τα fortnite hacks να ρίξουμε μια ματιά στο τι ακριβώς λέει.

Η περιγραφή του βίντεο και μόνο κάνει ΜΠΑΜ. Εστιάστε στο υπογραμμισμένο κομμάτι

![Screenshot](/images/SCAM_HUNTER_S01_E01/10.jpg)
Insert your link here. Προφανώς πρόκειται για κάποιο template από ίσως κάποιο LLM. Τεράστιο red flag που λένε και στο χωριό μου.

Ο τύπος μας οδηγεί σε μια σελίδα ονόματι ezic. 

![Screenshot](/images/SCAM_HUNTER_S01_E01/5.jpg)

Όμορφη δεν είναι; Πιστευτή για ένα παιδί. Πατώντας το "View Cheats" οδηγούμαστε σε έναν πλούσιο κατάλογο με όλα τα παιχνίδια για τα οποία διαθέτει cheats η συγκεκριμένη ιστοσελίδα.

![Screenshot](/images/SCAM_HUNTER_S01_E01/6.jpg)
Αυτό είναι μόνο ένα κομμάτι να φανταστείτε. Ψάχνοντας λιγάκι βρίσκουμε το Fortnite. Το πατάμε και βγαίνουμε στην σελίδα για να το κατεβάσουμε. 

Πρόκειται για ένα αρχείο zip το οποίο είναι κλειδωμένο με κωδικό. Αυτό γιατί τα antivirus δεν μπορούν να ελέγξουν κλειδωμένα αρχεία. 

Αφού πάρουμε τον κωδικό και εξαγάγουμε τα αρχεία βλέπουμε δύο εκτελέσιμα αρχεία, ένα txt με οδηγίες οι οποίες λένε να απενεργοποιήσουμε το antivirus γιατί λέει θα μπλοκάρει τα cheats σαν κακόβουλο λογισμικό και μετά να τρέξουμε την εγκατάσταση. Επίσης υπάρχουν και δύο bin αρχεία τα οποία, θα υποθέσω, χρησιμοποιεί ο installer. Το πρόγραμμα εγκατάστασης είναι χρωματιστό ώστε να νομίζεις πως όντως εγκαθιστάς cheats. Όμως στην πραγματικότητα εγκαθιστάς το παρακάτω:


![Screenshot](/images/SCAM_HUNTER_S01_E01/7.jpg)

Το Triage Sandbox άναψε ό,τι λαμπάκι είχε. Τι να πρωτοαναφέρω; Το stealer, το spyware ή το miner; 
Να σημειώσω ότι τα δύο πρώτα είναι και ευρέως γνωστά.

Παρεπιμπτόντως, θυμάστε που οι οδηγίες λέγανε ότι έπρεπε να απενεργοποιήσεις το antivirus; Ε λοιπόν ο φίλος μας φρόντισε και γι' αυτό.

![Screenshot](/images/SCAM_HUNTER_S01_E01/8.jpg)
Την βλέπετε την εντολή; Λέει στο Windows Defender να αγνοήσει όλα τα .exe αρχεία. Το βρίσκετε λογικό; Υπάρχουν πολλά άλλα τέτοια τα οποία χτυπούν όχι απλά καμπανάκια αλλά καμπάνες. Ας δούμε και κάτι ακόμα.


![Screenshot](/images/SCAM_HUNTER_S01_E01/9.jpg)

Οι παραπάνω εντολές σταματούν διεργασίες που έχουν να κάνουν με το Windows Update ενώ αφαιρούν και ένα update του Windows Defender. Τι σχέση να έχουν με τα Fortnite cheats μου;
Ακόμα εντοπίστηκαν και κάποια εκτελέσιμα αρχεία με ρώσικο όνομα και άλλα με τυχαίους χαρακτήρες. 

Προφανώς όποιος έκανε το λάθος να το τρέξει αυτό στο πραγματικό του μηχάνημα, τώρα κλαίει ό,τι έχει και δεν έχει.




